Con la locuzione lotta per le investiture si fa riferimento allo scontro tra papato e 
Sacro Romano Impero che si protrasse dall'ultimo quarto dell'XI secolo fino al 1122 e 
riguardante il diritto di investire (cioè di nominare) gli alti ecclesiastici e il papa stesso.
Durante il Medioevo, l'investitura era un atto con il quale, attraverso un rito detto omaggio, 
un signore, il senior, conferiva a un'altra persona, il vassus, un possesso o un diritto, il beneficium. 
Nell'XI secolo i sovrani laici ritenevano una loro prerogativa il potere di nominare vescovi 
e abati di loro scelta, e quindi investirli spiritualmente, come conseguenza di aver affidato a 
loro dei beni materiali. Tale consuetudine dava al potere temporale una supremazia su quello spirituale
e ciò si era tradotto in un profondo fallimento del clero, non in grado di svolgere la propria funzione.
I primi movimenti volti a ottenere una maggior indipendenza della Chiesa si ebbero già all'inizio del 900 
all'interno dell'ambiente monastico, ma fu nel secolo successivo che una vera riforma si diffuse in tutta la Chiesa. 
L'apice di suddetta riforma si ebbe però durante il pontificato di papa Gregorio VII (iniziato nel 1073) il quale, 
fervente sostenitore del primato papale sopra qualsiasi altro potere, entrò duramente in conflitto con l'imperatore 
Enrico IV di Franconia, dando inizio alla lotta per le investiture. La scontro ebbe risvolti gravi e inediti, 
con l'imperatore che arrivò ad ordinare al pontefice di dimettersi dal proprio ruolo e questi per tutta 
risposta giunse a scomunicare e deporre il primo. Celebre il viaggio che Enrico intraprese nel 1077 per chiedere 
perdono a Gregorio VII, ospite in quel tempo della contessa Matilde di Canossa, affinché gli togliesse la scomunica 
e quindi ripristinasse il dovere di obbedienza da parte dei suoi sudditi, già sollevati contro di lui. Il pontificato 
di Gregorio terminò, tuttavia, nel peggiore dei modi: venne eletto un antipapa, Clemente III, mentre il pontefice
 morì in esilio a Salerno sotto la protezione del normanno Roberto il Guiscardo.
Il confronto perdurò anche con i successori di Gregorio VII per poi terminare nel 1122, quando papa 
Callisto II e l'imperatore Enrico V si accordarono con la stipula del concordato di Worms. 
L'accordo prevedeva che la scelta dei vescovi ricadesse sulla Chiesa e che poi essi prestassero 
giuramento di fedeltà al monarca secolare; si andava affermando il diritto esclusivo della Santa 
Sede nell'investire le cariche ecclesiastiche con l'autorità sacra, simboleggiata dall'anello 
vescovile e dal bastone pastorale; l'imperatore, invece, conservava il diritto di presiedere alle 
elezioni di tutte le alte cariche ecclesiastiche e di arbitrare le controversie. Inoltre, gli
 imperatori del Sacro Romano Impero rinunciarono al diritto di scegliere il pontefice.